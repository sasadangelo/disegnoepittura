---
title: "Come dividere lo spazio nel Disegno e nella Composizione del Paesaggio"
date: 2011-07-08 17:16:41
categories: ['Disegno']
tags: ['composizione']
layout: single
---

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-5.jpg "Divisione dello spazio nella Composizione del Paesaggio")

In questo articolo vedremo alcuni semplici modi per dividere lo spazio nella creazione di una composizione per un paesaggio. Spesso la foto di un paesaggio può essere resa più interessante applicando piccole modifiche oppure combinandola opportunamente con altre foto. Per fare ciò, però, bisogna avere un minimo di nozioni sulla composizione e sulle semplici regole che ci aiutano a migliorarla.Nell’articolo [La linea dell’orizzonte](https://www.disegnoepittura.it/linea-orizzonte/) abbiamo parlato della linea d’orizzonte e abbiamo visto che il suo posizionamento è un modo molto semplice per dividere lo spazio da disegno. Abbiamo visto, inoltre, che è buona pratica non collocare mai la linea d’orizzonte al centro del foglio. Nei seguenti disegni abbiamo l’orizzonte marino visibile da un promontorio. Collocare l’orizzonte del mare al centro del foglio potrebbe essere troppo monotono da un punto di vista compositivo. Meglio abbassare la linea dell’orizzonte come mostrato nella seguente figura.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-1.jpg "Divisione dello spazio nella Composizione del Paesaggio")

Lo stesso principio si può applicare nel verso verticale. Anche in questo caso la linea al centro del foglio conferisce un’eccessiva simmetria e, quindi, monotonia al disegno. Meglio spostare la linea un pò a destra o sinistra come nelle seguenti figure.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-2.jpg "Divisione dello spazio nella Composizione del Paesaggio")

Ad esempio, dovendo collocare un singolo albero è preferibile che esso non compaia al centro del foglio, bensì spostato a destra o sinistra.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-3.jpg "Divisione dello spazio nella Composizione del Paesaggio")

Le due linee compositive si possono combinare insieme in cinque modi diversi come mostrato di seguito.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-4.jpg "Divisione dello spazio nella Composizione del Paesaggio")

La prima composizione sarebbe da evitare sempre per l’eccessiva simmetria e, quindi, monotonia. Più interessanti sono sicuramente le restanti composizioni. I punti di intersezione tra le due linee compositive possono anche essere dei punti dove collocare un [centro o un’area di interesse](https://www.disegnoepittura.it/punti-aree-focali/). Come esempio di questa ripartizione compositiva, possiamo combinare il paesaggio marino e l’albero visti nei due casi precedenti in un’unica figura. L’albero sarà anche il centro di interesse per l’opera.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-5.jpg "Divisione dello spazio nella Composizione del Paesaggio")

E’ possibile ruotare orizzontalmente il disegno e avere così il centro di interesse a destra del foglio. Analoghe composizioni si possono ottenere spostando la linea d’orizzonte nella parte alta del foglio. Dagli esempi finora proposti abbiamo visto che le linee compositive di un paesaggio spesso vengono definiti da elementi naturali come orizzonte del mare o della terra, alberi, rocce, cascate, nuvole e tanto altro ancora. Le linee di divisione dello spazio da disegno possono essere parallele ai bordi del supporto come negli esempi finora visti oppure obliqui come nella seguente figura dove le nuvole tracciano linee compositive oblique nel paesaggio.

![Divisione dello spazio nella Composizione del Paesaggio](https://www.disegnoepittura.it/wp-content/uploads/divisione-spazio-composizione-paesaggio-7.jpg "Divisione dello spazio nella Composizione del Paesaggio")

Mentre le linee parallele ai bordi suggeriscono quiete e stabilità le linee oblique suggeriscono tensione e dinamicità.