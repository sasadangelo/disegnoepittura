---
layout: single
title: "Come mescolare i colori ad olio per realizzare un chiaroscuro"
date: 2010-08-12 15:33:49
categories: ['Teoria dei Colori']
tags: ['chiaroscuro', 'mescolare i colori']
feature_image: "/wp-content/uploads/come-mescolare-scala-grigi-6.jpg"
---

Più volte su questo blog ho parlato delle tre importanti caratteristiche del colore: hue, tono e saturazione. Il tono come sappiamo è il grado di chiarezza del colore, ossia quanto esso sia chiaro o scuro. Ho più volte sottolineato che un buon studio tonale  o [chiaroscuro]({{ site.baseurl }}/chiaroscuro/) rappresenta l’80% della complessità di qualsiasi dipinto. Ci sono alcune tecniche, [come quelle dei pittori fiamminghi]({{ site.baseurl }}/dipingere-rubens-vermeer-rembrandt/) e rinascimentali, che richiedono uno studio tonale preciso primo di passare alla colorazione del dipinto. Questa fase viene comunemente denominata grisaglia. La grisaglia, tipicamente, si realizza con un solo colore mescolato in gradi diversi con il bianco. In genere, il numero di gradi non supera mai 10 o 11. Un tipico colore con cui si realizzavano le grisaglie erano i verdi (verdaccio), bruni o neri. In questo tutorial vi mostrerò  la procedura che utilizzo per mescolare una scala di grigi composta da nero e bianco.

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-1.jpg "come mescolare scala grigi colori olio")

I materiali necessari sono una spatola per mescolare i colori, una [tavolozza ben preparata,]({{ site.baseurl }}/corso-pittura-olio-artisti-principianti-6/) una scala di grigi di riferimento, bianco di titanio e nero avorio. [La scala di grigi potete scaricarla in quest’articolo]({{ site.baseurl }}/munsell-color-system-scala-grigi/), è sufficiente cliccare con tasto destro sull’immagine e selezionare la voce del menù Visualizza Immagine. Conviene che la stampiate su foglio lucido e spesso, di quelli che si utilizzano per stampare le foto. Se riuscite anche a plastificarlo è ancora meglio.

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-2.jpg "come mescolare scala grigi colori olio")

Si parte con nero avorio e bianco titanio che rappresentano, rispettivamente, i toni 0 e 10. E’ bene ricordare che il nero avorio e il bianco titanio hanno lo hue leggermente spostato verso lo spettro del blu, quindi le mescolanze saranno un pò fredde. Vedremo come renderle più neutre.

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-3.jpg "come mescolare scala grigi colori olio")

Mescolare bianco (3/5) e nero (2/5). per ottenere un grigio di tonalità 6. Le proporzioni sono approssimative., quello che voglio dire io qui è che per preparare un tono 6 usate più bianco che nero, poi aiutatevi con la scala di grigi per mescolare il tono giusto. Ricordate che siete artisti non chimici, quindi un certo grado di approssimazione va più che bene. Confrontate il colore con il tono 6 sulla scala di riferimento. Se il colore è troppo chiaro aggiungete poco nero, se è troppo scuro aggiungete bianco. Ottenuto il colore desiderato, se volete, potete neutralizzarlo (renderlo meno freddo) con pochissimo colore giallo ocra (che ha un tono di circa 6).

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-4.jpg "come mescolare scala grigi colori olio")

Prendete un pò di tono 6 e riponetelo più a destra dove mescolerete il tono 8 aggiungendo al tono 6 altro bianco. Usate la scala di riferimento per raggiungere la tonalità giusta. Chi desidera neutralizzare questa tinta può farlo aggiungendo pochissimo colore ottenuto dalla mescolanza di giallo ocra e bianco. Se durante la fase pittorica vi servirà un tono 7 semplicemente mescolerete con il pennello il tono 6 e il tono 8. In tal caso non usate la scala di riferimento ma andate ad occhio. Se, invece, vi servirà un tono 9 sarà sufficiente mescolare il tono 8 con il bianco.

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-5.jpg "come mescolare scala grigi colori olio")

Procedimento analogo per realizzare il tono 4. Si parte dal tono 6 e si aggiunge poco nero finchè non si ottiene il tono desiderato. Volendo il tono 4 si può neutralizzare con pochissima terra di siena naturale. Se durante la fase pittorica vi servirà il tono 5 allora mescolerete con il pennello, ad occhio, i toni 6 e 4.

![come mescolare scala grigi colori olio]({{ site.baseurl }}/wp-content/uploads/come-mescolare-scala-grigi-6.jpg "come mescolare scala grigi colori olio")

Il tono 2 lo si preparerà partendo dal tono 4 e aggiungendo il nero. Controllate il tono con la scala di riferimento finchè non vi sembrerà più o meno somigliante. Chi lo desidera potrà neutralizzare il colore con pochissimo colore ottenuto dalla mescolanza di terra di siena naturale (1/3) e terra d’ombra bruciata (2/3). Durante la fase pittorica, se si desidera il tono 3, sarà sufficiente mescolare i tono 4 e 2 con il pennello. Se, invece, serve un tono 1 sarà sufficiente mescolare il tono 2 con il nero.

Ricapitolando, quando si desidera realizzare una grisaglia è necessario preparare in anticipo gli 11 toni (ma nulla vi impedisce di usare un numero di toni inferiore). Tuttavia, anzichè spendere tempo a preparare tutti gli undici colori, si preparano solo i toni 2, 4, 6  e 8 utilizzando una spatola e una scala tonale di riferimento. Tipicamente non spendo più di 15 minuti a preparare questi colori. Quando poi inizio la fase pittorica ottengo i toni 1, 3, 5, 7 e 9 semplicemente prendendo un pò dei due colori adiacenti. Se l’immagine da riprodurre è una foto digitale allora con programmi tipo GIMP la converto in bianco e nero e la posterizzo così da avere una esatta visione dei toni da utilizzare e delle zone in cui dipingerle. Infine, come è consueto nel mio modo di dipingere, prima applico tutte le tinte sulla tela senza mai sfumarle tra loro e solo alla fine, con pennello pulito e asciutto, procedo alle sfumature. Dopo la fase di sfumatura, tipicamente, rinforzo i dettagli e soprattutto gli accenti (le zone più scure del dipinto) e i punti di massima luce.

Ricordo agli iscritti della Newsletter che hanno un proprio sito o blog e desiderano una mia consulenza Adsense, di affrettarsi perchè sono rimasti solo due giorni per prenotarla visto che la mia offerta scadrà il giorno 14 Agosto 2010.

*Se non sei iscritto alla Newsletter e desideri usufruire di questo servizio non perdere altro tempo, inserisci il tuo nome e indirizzo email nel form in alto a destra riceverai gratis anche l’ebook “Come Dipingere con la Tecnica dei Fiamminghi”.*