---
title: "Autunno sul Fiume"
date: 2014-02-23 00:31:25
categories: ['Pittura']
tags: ['paesaggi', 'pittura ad olio', 'tutorial']
layout: single
---

![Autunno sul Fiume](/wp-content/uploads/Dipinto-Completato-Mini.jpg)  
Questo è un dipinto che ho copiato da una foto trovata sul web. Voglio condividere con voi il mio metodo di esecuzione.  
  
![Questa è la foto originale da cui ha dipinto Autunno sul Fiume](/wp-content/uploads/Autunno-sul-Fiume-Foto-Originale.jpg)

*Foto Originale*

## Materiali

### Supporto

Il dipinto è stato realizzato su un pannello MDF 30×40, sul quale ho passato tre mani di una miscela di:  30% Vinavil  + 70% acqua. Non ho fatto la [campitura](/campitura/ "Campitura").

### Colori

* Cielo e fiume: bianco, grigio payne, pochissimo giallo di napoli.
* Prati: verde cadmio, giallo permanente scuro, verde cinabro scuro, terra di siena bruciata.
* Siepe (rossa): terra d’ombra bruciata  (fondo). Lacca scarlatta, rosso di cadmio chiaro, giallo permanente scuro, giallo di cadmio, bianco.
* Siepe (verde): terra d’ombra bruciata  (fondo). Verde cinabro scuro, verde cadmio, verde vescica, giallo cadmio chiaro, giallo permanente scuro.
* Tronchi degli alberi: terra d’ombra bruciata, blu oltremare, verde vescica, pochissimo bianco.

### Medium

Liquin Original

## Esecuzione

### Disegno

Ho stampato la foto con le misure del mio supporto e [l’ho trasferita con carta grafite](/come-trasferire-un-disegno-sulla-tela-con-posterrazor/ "Tarsferire disegno su tela"). Come immagine da copiare io ho usato il tablet, in alternativa si può far stampare l’immagine dal fotografo (possibilmente in HD) e farla plastificare [per poter fare il test del colore direttamente sulla foto](/come-dipingere-da-una-foto/ "Dipingere da una Foto con il Test del Colore").

### Pittura

Premetto che man mano che dipingevo qualsiasi cosa, facevo subito anche  il riflesso nell’acqua. Ho fatto per prima cosa il cielo e il fiume (non tenendo conto degli alberi), la casa con il riflesso,  i prati e i muretti  lungo il fiume. Una volta asciutta la base del cielo e del fiume, ho fatto gli alberi e le barche.

![In questa fase ho dipinto il Cielo e le Nuvole](/wp-content/uploads/Autunno-sul-Fiume-Cielo-e-Nuvole.jpg "Cielo e il Fiume")

Ho fatto le foglie sul tetto con i colori elencati, nella zona bassa del  tetto ho aggiunto del viola scuro. Ho definito di più il prato e le due siepi intingendo il pennello nei vari colori senza miscelarli tra loro e  poi ho picchiettato. Su alcuni tronchi ho aggiunto del verde vescica  miscelato con del giallo permanente scuro. Per ultimi  ho fatto i mattoni sulla parete della casa,  i particolari dei  muretti  lungo il fiume e ritoccato le barche.

![In questa fase ho completato l'esecuzione della casa](/wp-content/uploads/Esecuzione-della-Casa.jpg "Esecuzione della Casa")

Ho dipinto i rami degli alberi , creato il riflesso nell’acqua dei rami con le foglie e ripreso il muretto sotto i cespugli.

![Ho dipinto in questa fase i rami con le foglie](/wp-content/uploads/Rami-degli-Alberi.jpg "Rami con le Foglie")

Ho fatto le foglie sugli alberi sia a destra che a sinistra, sempre intingendo il pennello nei colori non miscelati tra loro e picchiettando, ho fatto i rami nel cespuglio a sinistra, ho definito la betulla e le barche ed ho scurito i tronchi degli alberi riflessi nell’acqua.

![In questa fase ho dipinto le foglie](/wp-content/uploads/Foglie.jpg "Foglie")

Ho lavorato sulle basi degli alberi a destra, definito l’erba e fatto le foglie sul prato a sinistra  e scurito alcuni tronchi a fianco della casa.

![Siamo quasi alla fine del dipinto. Diamo gli ultimi ritocchi.](/wp-content/uploads/Ultimi-Ritocchi.jpg "Ultimi Ritocchi")

Ho lavorato sulla zona sopra la siepe a destra e fatto lo steccato, ho fatto  le foglie sul cespuglio a sinistra, definito il muretto lungo il fiume e scurito un pò tutti i riflessi nell’ acqua dei tronchi della casa e dei cespugli  e ……… messo la firma.

![Dipinto Completato](/wp-content/uploads/Dipinto-Completato.jpg)