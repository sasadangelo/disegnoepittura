---
title: "Dipingere con la tecnica dei Grandi Maestri con l&#8217;artista Johnnie Liliedahl"
date: 2010-02-06 08:00:52
categories: ['Artisti']
tags: ['pittura ad olio']
feature_image: "/wp-content/uploads/jm_liliedahl.jpg"
layout: single
---

[Johnnie Liliedahl](http://www.lilipubs.com/ "Johnnie Liliedahl") è un’artista statunitense fortemente influenzata dalla pittura dei grandi maestri del XVIII e XIX secolo. L’artista dipinge prevalentemente con i colori ad olio soggetti come ritratti, paesaggi e nature morte. Nel corso della sua carriera ha pubblicato libri, [video corsi](http://www.lilipubsorders.com/ILLUMINATIONS-Foundational-Series-Oil/products/29/ "Video Corsi Johnnie Liliedahl"), workshops,  lezioni individuali. Leggendo la sua [biografia](http://www.lilipubs.com/bioinfo.htm "Biografia Johnnie Liledahl") è curioso vedere come sia avvenuto il suo avvicinamento al mondo dell’arte. Durante il periodo scolastico lei amava la Chimica, la Fisica, la Letteratura Inglese, Teatro e Business Administration. All’Università si è laureata in Economia ed ha cominciato anche la sua carriera di economista in un college locale nella speranza che un giorno avrebbe preso il posto di Alan Greenspan alla Federal Reserve. Sempre dalla sua biografia si legge che in questo periodo si iscrisse ad un corso d’arte come diversivo. Pian piano iniziò a scoprire un talento latente ed iniziò ad appassionarsi a questo mondo leggendo tutto il possibile con grande voracità. Iniziò così a dedicarsi a quest’attività riuscendo ad aprire presto uno studio tutto suo in cui realizzare opere e tenere corsi per studenti.

Questo ci fà capire come spesso si può iniziare una carriera per puro caso e che non è mai troppo tardi per iniziare a dipingere.

Personalmente ho avuto modo di visionare alcuni DVD dei suoi videocorsi e ho anche acquistato di recente il DVD [Snake](http://www.lilipubsorders.com/D-10-The-Snack-by-J-Liliedahl-after-Bouguereau/productinfo/698998781027/ "Snake") dove illustra un progetto passo passo della tecnica di [Bouguereau](https://it.wikipedia.org/wiki/William-Adolphe_Bouguereau "Bouguereau"). Le sue lezioni sono incredibili perchè ti spiega realmente il perchè delle cose, nulla è lasciato al caso. I suoi DVD sono particolari perchè contengono un libricino con le istruzioni dettagliate per realizzare il progetto che, in teoria, potresti utilizzare come appunti nel momento in cui hai visionato il video e ti metti davanti al cavalletto per mettere in pratica le lezioni apprese.

Particolarmente preziosi ritengo i video corsi [Illumination series](http://www.lilipubsorders.com/ILLUMINATIONS-Foundational-Series-Oil/products/29/ "Illumination series") che contengono vere e proprie lezioni teoriche e pratiche di pittura, come ad esempio:

* [Constable Country](http://www.lilipubsorders.com/DI-8-Constable-Ctry-8-in-the-Illuminations-Series/productinfo/698998765829/ "Constable Country"), che illustra la tecnica di John Constable in un progetto di paesaggio eseguito passo passo.
* [Color Solutions](http://www.lilipubsorders.com/DI-2-Color-Solutions-2-in-the-Illuminations-Series/productinfo/698998765225/ "Color Solutions"), che illustra in maniera dettaglia l’uso del colore per creare le forme. Il video mostra come utilizzare i concetti di tono, temperatura e intensità nella mistione dei colori, inoltre spiega come utilizzare la prospettiva aerea per dare profondità ai propri lavori e tante altre cose.
* [Facial Features](http://www.lilipubsorders.com/DI-6-Facial-Features-6-in-the-Illuminations-Series/productinfo/698998765621/ "Facial Features"), che illustra come dipingere il ritratto di bambini. Il video mostra l’esecuzione di un dipinto dall’inizio alla fine. Viene mostrata la fase di disegno, la fase tonale, la fase trasparente, la fase coprente e i dettagli. Un video adatto agli amanti del ritratto.

Ci sono altri video corsi nella serie [Illumination series](http://www.lilipubsorders.com/ILLUMINATIONS-Foundational-Series-Oil/products/29/ "Illumination series") che personalmente non ho visionato quindi non sono in grado di descriverli.

In futuro parlerò ancora di quest’artista e pubblicherò anche qualche recensione più dettagliata dei suoi corsi.