---
title: "Cavalletto per dipingere e altri materiali"
date: 0201-09-22 21:59:09
categories: ['Pittura']
tags: ['materiali', 'pittura ad olio']
layout: single
---

![Cavalletto per dipingere]({{ site.baseurl }}/wp-content/uploads/Fig-14-Cavalletti-100.jpg "Cavalletto per dipingere")

In quest’articolo voglio spiegare quali cavalletti per dipingere sono disponibili in commercio e, inoltre, mi piacerebbe parlare anche di altri materiali usati nella pittura a olio come: solventi, medium e spatole.

## Il Cavalletto per dipingere

Il cavalletto per dipingere è il supporto dove si poggiano le tele, in commercio ne esistono essenzialmente tre tipi:

1. da tavolo;
2. da terra;
3. da trasporto.

![Cavalletti per dipingere]({{ site.baseurl }}/wp-content/uploads/Fig-14-Cavalletti.jpg "Cavalletti per dipingere")

I primi sono più economici, meno stabili e richiedono un tavolo di appoggio. I secondi sono più stabili, costano qualcosina in più e non richiedono ulteriori accessori. Infine, quelli da trasporto vengono utilizzati per dipingere all’aperto e spesso dispongono anche di un cassetto porta colori.

A mio avviso, se hai cominciato a dipingere da poco, un cavalletto da tavolo è più che sufficiente, se poi la pittura ti appassiona e hai spazio disponibile puoi passare a uno da terra o da trasporto. Tieni presente che i treppiedi sono, ovviamente, meno stabili dei cavalletti a base quadrata.

## Solventi per Pittura ad olio

Il solvente è un composto magro utilizzato per diluire il colore o rimuoverlo dagli strumenti pittorici. I due solventi più usati nella pittura a olio sono: essenza di trementina (o acqua ragia naturale) e acqua ragia sintetica.

Comunemente questa essenza di trementina viene anche chiamata acqua ragia. Con questo termine, generalmente, si intendono due tipi di solventi: naturale e sintetico. L’acqua ragia naturale è l’essenza di trementina. Come l’olio può essere usata per diluire i colori. Il vantaggio dell’essenza di trementina rispetto all’olio, sono i tempi di asciugatura, che la rendono insostituibile negli abbozzi e nelle tecniche grasso su magro.
![Essenza di Trementina]({{ site.baseurl }}/wp-content/uploads/Fig-21-Trementina.jpg "Essenza di Trementina")

L’acqua ragia sintetica, invece, si ottiene mediante processi industriali a partire da idrocarburi. Anche se il nome acqua ragia per questo genere di solventi non è del tutto corretta è ormai comunemente accettata.

![Acqua Ragia Sintetica]({{ site.baseurl }}/wp-content/uploads/Fig-22-Acqua-Ragia.jpg)

Per la pulizia dei materiali è preferibile l’uso dell’acqua ragia sintetica che è poco vischiosa, costa pochissimo e pulisce bene. Essa è venduta in negozi per belle arti o colorifici in versione inodore di cui consiglio caldamente l’acquisto. Non usatela mai per diluire i colori.

## Spatole

Le spatola si può considerare un elemento opzionale in pittura. Essa può essere usata per:

* dipingere;
* pulire la tavolozza;
* mescolare i colori.

In commercio ne esistono di vari tipi e misure.

![Spatole]({{ site.baseurl }}/wp-content/uploads/Fig-20-Spatole.jpg "Spatole")

Personalmente utilizzo la spatola solo per mescolare i colori principali del dipinto che vado a eseguire. Preparate queste miscele di base poi le applico sulla tela così come sono oppure mescolate con altri colori mediante un pennello. Utilizzo la spatola anche per [ripulire la tavolozza dai colori](/tavolozza-dei-colori-olio/ "Pulire tavolozza dei colori") quando finisco di dipingere.

La spatola può essere usata anche per dipingere al posto del pennello. Essa trova largo impiego nella [pittura materica](/come-creare-un-quadro-materico/ "Pittura Materica") dove spesso i colori vengono mescolati con stucchi, resine o sabbia per dare maggiore corposità all’opera e aumentarne l’effetto tridimensionale.

## Medium per Dipingere ad Olio

Il medium per eccellenza nella pittura a olio è l’olio. Generalmente, però, con questo termine si intende un composto che altera la consistenza della pittura a olio. Esistono in commercio numerosi medium che variano in base alla consistenza (liquida, gel o pastosa) e all’effetto finale che conferiscono al colore.

Ci sono medium che aumentano la pastosità del colore, altri che donano un effetto sabbioso o che lo diluiscono per impiegarlo nelle velature. La scelta è veramente infinita. Personalmente, l’unico medium che a mio avviso vale la pena conoscere è il Liquin Original della Winsor & Newton.

![Liquin Original]({{ site.baseurl }}/wp-content/uploads/Fig-18-Liquin-Original.jpg "Liquin Original")

E’ un medium che viene generalmente impiegato per:

* aumentare la siccatività del colore (il colore secca dopo poche ore);
* diluire il colore per impiegarlo nelle velature;
* per uniformare aree del dipinto prosciugate;

Se hai appena cominciato a dipingere puoi evitare di acquistare questo prodotto. Quando la tua esperienza aumenterà ti suggerisco di provarlo.

*Leggi gli altri articoli della serie [Materiali per pittura a olio](/materiali-per-pittura-ad-olio/ "Materiali per pittura ad olio").*