---
layout: single
title: "Il Chiaroscuro"
date: 2019-12-08 21:51:52
categories: ['Disegno']
tags: ['chiaroscuro']
feature_image: "/wp-content/uploads/chiaroscuro-sfera-mini.png"
---
In quest’articolo voglio spiegare alcuni concetti fondamentali sul **chiaroscuro**, che ritengo possano essere utili a chi ama disegnare e dipingere.

## L’importanza del chiaroscuro

Il chiaroscuro è un concetto fondamentale per gli artisti che perseguono il realismo. Attraverso di esso si crea l’illusione della tridimensionalità e dello spazio.

Nella figura seguente mostro due fotografie di una mela. Nella seconda immagine, nonostante io abbia rimosso il colore, l’oggetto è ancora perfettamente riconoscibile e non ha perso nulla del suo carattere tridimensionale.

![Mela]({{ site.baseurl }}/wp-content/uploads/apple.jpg)

Consideriamo ora il dipinto *100 Mile Smile* dell’artista Stephen Bennet. Come potete notare, i colori nella prima immagine sembrano apparentemente casuali; eppure il volto è ben riconoscibile e tridimensionale. **Com’è possibile?**

Il motivo è che, nonostante i colori appaiano casuali, il tono (ossia il chiaroscuro) di ciascuno di essi è scelto con grande attenzione, come si nota nella foto a destra.

![100 Mile Smile]({{ site.baseurl }}/wp-content/uploads/bennet.jpg)

È evidente da questi esempi quanto il chiaroscuro sia importante per un artista che persegua il realismo. Per comprenderne a fondo i meccanismi è necessario chiarire diversi concetti, il primo dei quali è il **tono**.

## Il Tono

> *Il tono è l’80% di un dipinto*
> (**Frank Reilly – Art Students League of New York**)

**Il [tono è il grado di luminosità di un colore](/colore/), ossia quanto esso è chiaro o scuro.** In termini semplici, il bianco e il giallo sono colori chiari, mentre il blu e il nero sono colori scuri.

Se osserviamo un oggetto in scala di grigi, notiamo che tra la tonalità dell’ombra e quella della luce esistono infinite variazioni tonali. Il compito dell’artista è creare questo passaggio graduale utilizzando il minor numero di toni possibile.

![Sfera mezzitoni]({{ site.baseurl }}/wp-content/uploads/halftones.jpg)

*Foto da [https://www.dorian-iten.com](https://www.dorian-iten.com/shading-mistakes/)*

Per i miei disegni e dipinti utilizzo generalmente la seguente scala di riferimento, che potete scaricare e stampare [cliccando a questo link]({{ site.baseurl }}/wp-content/uploads/gray-scale.jpg). Come potete notare, il tono più chiaro è il bianco, a cui ho associato il valore 10, mentre il più scuro è il nero, a cui ho associato il valore 0.

![Scala di Grigi]({{ site.baseurl }}/wp-content/uploads/gray-scale-1.jpg)

Oltre al bianco e al nero, sono spesso sufficienti pochi toni intermedi per realizzare un chiaroscuro efficace.

La foto seguente mostra uno schizzo eseguito da Marco Bucci in [questo video](https://www.youtube.com/watch?v=xcCJ2CU-bFw) utilizzando solo tre tonalità. Nonostante il numero limitato di toni, l’artista riesce comunque a creare una convincente **illusione di volume**.

![Sketch studio tonale]({{ site.baseurl }}/wp-content/uploads/Tone_Study.png)

*Foto da [video di Marco Bucci](https://www.youtube.com/watch?v=xcCJ2CU-bFw)*

**Come si crea, su un foglio bidimensionale, l’illusione del volume? Perché un oggetto appare più chiaro in alcune aree e più scuro in altre?**

Quando una superficie è colpita dalla luce, la sua luminosità dipende dall’inclinazione rispetto alla direzione dei raggi luminosi. Una superficie risulta più chiara quando è perpendicolare alla luce, mentre appare più scura quando è quasi parallela. L’immagine seguente chiarisce bene questo concetto.

![Rotazione Piano]({{ site.baseurl }}/wp-content/uploads/Rotazione-Piano.gif)

*Foto da [https://www.dorian-iten.com](https://www.dorian-iten.com/shading-mistakes/)*

### L’Illusione del Volume su oggetti geometrici

Immaginiamo una roccia: le sue diverse facce presentano inclinazioni differenti rispetto alla sorgente luminosa. La superficie 1, essendo quasi perpendicolare ai raggi, sarà la più chiara; la superficie 2, più inclinata, risulterà leggermente più scura, fino ad arrivare alla superficie 4, che appare la più scura di tutte.

![L'Illusione del Volume]({{ site.baseurl }}/wp-content/uploads/Illusione-del-Volume.png)

Osservando la roccia in figura si nota che ogni faccia ha un tono uniforme. Nella realtà, tuttavia, anche all’interno di uno stesso piano i punti più lontani dalla sorgente luminosa risultano leggermente più scuri rispetto a quelli più vicini. La differenza è minima, ma percepibile.

### L’Illusione del Volume su oggetti curvi

In natura, però, gli oggetti raramente presentano superfici così semplici. Molto spesso ci troviamo di fronte a superfici curve, dove il passaggio tra le tonalità non è netto ma graduale. Un esempio classico è la sfera.

Quando la luce colpisce una sfera si distinguono cinque aree principali:

- lustro;
- luce;
- ombra propria;
- ombra portata;
- riflesso.

![Chiaroscuro di una Sfera]({{ site.baseurl }}/wp-content/uploads/chiaroscuro-sfera.png)

L’area più chiara e più piccola è il **lustro**, di cui ho parlato più approfonditamente in [quest’articolo](/come-dipingere-lustri/). **Contrariamente a quanto spesso si pensa, il lustro non si trova al centro dell’area in luce**, ma la sua posizione dipende dalla relazione tra osservatore e sorgente luminosa.

Subito dopo il lustro troviamo l’**area in luce**, direttamente illuminata dalla sorgente.

Seguono l’**ombra propria** dell’oggetto e l’**ombra portata** sul piano d’appoggio. In genere quest’ultima è la più scura, soprattutto in prossimità dell’oggetto.

Tra l’area in luce e l’ombra propria esiste una variazione continua di toni, chiamati **mezzitoni**, di cui parleremo più avanti in modo approfondito.

Infine, ai margini dell’ombra propria, si trova il **riflesso**, un’area leggermente illuminata. È la parte più chiara dell’ombra, ma non quanto l’area in luce, ed è fortemente influenzata dai colori circostanti. **Non va mai trascurata, poiché contribuisce in modo decisivo alla percezione della rotondità degli oggetti.**

### L’Illusione del Volume su superfici concave e convesse

Tra le superfici curve di particolare interesse ci sono quelle concave e convesse.

Nella figura seguente sono mostrati esempi di entrambe. Le superfici concave sono caratterizzate dal fatto che l’area illuminata è più lontana dalla sorgente luminosa rispetto all’area in ombra; l’opposto avviene per le superfici convesse.

![Superfici concave e convesse]({{ site.baseurl }}/wp-content/uploads/chiaroscuro-superfici-concave-convesse.gif)

*Foto da [quora.com](https://www.quora.com/What-is-an-optical-illusion-related-to-science)*

Consideriamo ora un esempio reale: una ciotola. Quando è in posizione normale, vediamo il suo interno concavo, in cui la parte illuminata è più distante dalla zona in ombra rispetto alla luce. Tra luce e ombra si osserva una transizione morbida grazie ai mezzitoni. Capovolgendo la ciotola, il comportamento della luce si inverte.

![Chiaroscuro superfici concave e convesse]({{ site.baseurl }}/wp-content/uploads/chiaroscuro-superfici-convesse.jpg)

I drappeggi, che spesso appaiono complessi e confusi, possono essere semplificati immaginandoli come una sequenza di pieghe concave e convesse.

![Chiaroscuro drappeggio]({{ site.baseurl }}/wp-content/uploads/drappeggio.jpg)

Quando le pieghe sono ampie, la luce si comporta in modo simile a quanto visto per la ciotola. Quando invece le pieghe concave sono molto strette, può risultare visibile solo l’ombra, come accade nelle pieghe a destra dell’immagine.

## Concetti avanzati sul chiaroscuro

Per padroneggiare il chiaroscuro è necessario comprendere alcune nozioni più avanzate, che ora andremo ad analizzare.

### Il Terminatore

Il **terminatore** è la linea di separazione tra luce e ombra. Con una luce diffusa, come quella naturale, il terminatore appare morbido e sfumato; con una luce diretta, ad esempio un faretto, risulta invece molto netto.

![Terminatore della Sfera]({{ site.baseurl }}/wp-content/uploads/Terminatore-Sfera.jpg)

Storicamente gli artisti hanno spesso preferito l’illuminazione diffusa, poiché produce ombre più morbide e naturali.

Osservare attentamente il soggetto e comprendere il tipo di terminatore è fondamentale, poiché influisce direttamente sul modo in cui il colore viene applicato sulla tela o sul foglio.

### Semplificare i mezzitoni

Tra luce e ombra esiste una variazione infinita di gradazioni tonali, i **mezzitoni**, che rappresentano una delle maggiori difficoltà per chi disegna o dipinge.

Un modo efficace per affrontare il problema è suddividerli in due categorie: **mezzitoni chiari** e **mezzitoni scuri**.

I primi sono più vicini all’area in luce, i secondi al terminatore. Questa semplificazione aiuta a controllare meglio il passaggio tonale.

La foto seguente mostra tre fasi di un disegno a carboncino. Nella prima immagine sono presenti solo luce e ombra, senza mezzitoni. **Si noti come tutte le aree in ombra risultino interconnesse, formando un’unica massa.**

Nella seconda immagine sono evidenziati in rosso i mezzitoni scuri, nella terza quelli chiari. **Disegnare in modo realistico è, in un certo senso, simile alla creazione di un quadro astratto: è necessario smettere di pensare agli oggetti come tali e iniziare a vederli come un insieme di macchie tonali.**

![Mezzitoni chiari e scuri]({{ site.baseurl }}/wp-content/uploads/Mezzitoni-chiari-scuri.jpg)

*Foto da [https://www.dorian-iten.com](https://www.dorian-iten.com/figure-shading/)*

### Il Nucleo dell’ombra

L’ombra propria di un oggetto non è mai uniforme. In prossimità del terminatore si trova sempre un’area più scura, detta **nucleo dell’ombra**.

Quando dipingete, cercate di individuarla e di assicurarvi che sia il punto più scuro dell’oggetto (ad eccezione dell’occlusione).

![Sfera - Nucleo Ombra]({{ site.baseurl }}/wp-content/uploads/sfera-nucleo-ombra.jpg)

Anche in questo caso, ragionare per macchie aiuta a percepire il soggetto come un insieme di relazioni tonali piuttosto che come una forma riconoscibile.

### L’Illusione delle Textures

Quando osserviamo un disegno o un dipinto realistico in cui sono visibili le texture dei materiali, rimaniamo spesso colpiti. La domanda è: **come si ottiene questo effetto?**

Le texture sono il risultato dell’interazione tra luce e asperità della superficie. L’illusione della texture nasce dalla corretta rappresentazione di questa interazione.

Le immagini seguenti, tratte da [questo video](https://www.youtube.com/watch?v=puTpnQRKzUQ), mostrano come una semplice superficie concava possa creare l’illusione di un foro attraverso l’uso di pochi toni opportunamente sfumati.

![Textures]({{ site.baseurl }}/wp-content/uploads/Textures1.jpg)

*Foto da video di* [*Paintable*](https://www.youtube.com/watch?v=puTpnQRKzUQ)

Nel caso di una sporgenza, si applicano gli stessi principi visti per le superfici convesse. Per creare una spaccatura nella roccia non basta tracciare una linea: è necessario definire un’area in luce, una in ombra e una transizione graduale tra le due.

![Textures]({{ site.baseurl }}/wp-content/uploads/Textures2.jpg)

*Foto da video di* [*Paintable*](https://www.youtube.com/watch?v=puTpnQRKzUQ)

Esistono infine texture estremamente fini e microscopiche, difficili da percepire singolarmente.

![]({{ site.baseurl }}/wp-content/uploads/Moon-man-2.jpg)

*Foto da [gurneyjourney.blogspot.com](https://gurneyjourney.blogspot.co.uk/2010/12/texture-on-moon-man.html)*

Anche in questo caso i principi sono gli stessi delle superfici concave e convesse, ma applicati su scala molto ridotta. Queste texture risultano particolarmente visibili nei mezzitoni scuri, in prossimità del terminatore, dove la luce è radente.

### Occlusione

Quando un oggetto blocca il passaggio della luce, si crea un’ombra portata sul piano di appoggio. Quest’ombra non è uniforme: è più scura vicino all’oggetto (occlusione) e diventa più morbida allontanandosi da esso (penombra).

![Ombra Portata di una Sfera]({{ site.baseurl }}/wp-content/uploads/sphere.jpg)

L’occlusione è fondamentale perché, se resa correttamente, permette alla figura di staccarsi visivamente dal foglio.

## Il Contrasto di Tono

La differenza tra i toni di due colori è detta **contrasto di tono** ed è probabilmente il concetto più importante per creare l’illusione del volume.

Il massimo contrasto si ha tra bianco e nero (10–0 = 10), mentre due toni identici hanno contrasto nullo.

![Contrasto di Tono]({{ site.baseurl }}/wp-content/uploads/contrasto-tono-chiaroscuro.png)

Il motivo per cui molti lavori appaiono piatti è che spesso **i chiari non sono abbastanza chiari e gli scuri non sono abbastanza scuri**. Il range tonale tende a concentrarsi sulle tonalità intermedie.

Questo avviene principalmente per due motivi:
1. un problema di percezione;
2. un problema di realizzazione.

### Problema di percezione

Il nostro occhio è facilmente ingannato. Un esempio classico è il fenomeno del **contrasto simultaneo**.

![Contrasto Simultaneo]({{ site.baseurl }}/wp-content/uploads/contrasto-simultaneo.gif)

Due grigi identici possono apparire diversi a seconda dei toni circostanti. Questo influisce anche sul modo in cui mescoliamo i colori, portandoci spesso a schiarire le ombre e a scurire le luci.

La soluzione consiste nell’isolare i toni principali del soggetto e valutarli indipendentemente dal contesto.

### Problema di realizzazione

Durante la sfumatura, chiari e scuri tendono a perdere forza. Per questo motivo è sempre necessario tornare sulle aree principali per ristabilire i valori corretti.

### Range dei Toni

Il **range dei toni** di un oggetto è l’intervallo che va dal tono più scuro al più chiaro. All’aumentare del contrasto aumenta anche il range.

![Range dei Toni]({{ site.baseurl }}/wp-content/uploads/Range_dei_toni.png)

*Foto da [Proko.tv](https://www.youtube.com/watch?v=-dqGkHWC5IU)*

In genere, una differenza di almeno tre o quattro toni tra luce e ombra garantisce una buona resa volumetrica, anche se questo valore dipende da vari fattori:
- tipo di illuminazione;
- intensità della sorgente luminosa;
- tono locale dell'oggetto.

## L’Illusione dello Spazio

Il chiaroscuro contribuisce anche alla percezione della profondità spaziale.

All’aumentare della distanza, i toni tendono ad avvicinarsi a quello dello sfondo. Questo principio è alla base della **prospettiva aerea**.

![Prospettiva aerea]({{ site.baseurl }}/wp-content/uploads/prospettiva-aerea-chiaroscuro-tono-6.png)

Gli oggetti lontani appaiono meno contrastati e meno dettagliati. In casi estremi possono ridursi a una singola tonalità.

![Sfera in Prospettiva Aerea]({{ site.baseurl }}/wp-content/uploads/sfera_prospettiva_aerea_1.jpg)

*Foto da http://www.arthints.com*

Un paesaggio nebbioso è un esempio evidente di questo fenomeno.
