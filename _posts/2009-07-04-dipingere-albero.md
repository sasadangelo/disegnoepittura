---
title: "Dipingere un albero"
date: 2009-07-04 16:59:09
categories: ['Pittura']
tags: ['acrilico', 'paesaggi', 'tutorial']
layout: single
---

![dipingere albero](https://www.disegnoepittura.it/wp-content/uploads/painting-tree-9.jpg "dipingere albero")

In questo semplice tutorial vedremo come dipingere un albero utilizzando i colori acrilici. Questo è un piccolo esercizio che ho realizzato in questi giorni per fare un po’ di pratica con gli elementi del paesaggio.

**Materiali**

Colori acrilici: viola diossazina, verde vescica, giallo primario, terra di siena bruciata, arancio di cadmio, bianco.

Pennelli: piatti numero 4, 6 e pennello con punta fine.

**Procedimento**

Prima di cominciare andrebbero fatte alcune premesse sulla pittura acrilica che, però, preferisco rimandare in un articolo a parte. In questo tutorial dovete solo ricordare di bagnare la superficie pittorica prima di cominciare con uno spruzzino di quelli che spesso usiamo sulla spiaggia per rinfrescarci. Inoltre, consiglio di usare come colore bianco il gesso acrilico, otterrete mescolanze molto simili a quelle del colore ad olio.

Realizziamo, innanzitutto il disegno dell’albero a matita.

Cominciamo con un pennello piatto #6 e terra d’ombra bruciata per colorare il tronco. Per i rami più sottili si utilizzi il pennello fine. Poi puliamo il pennello in acqua e con una miscela di terra di siena bruciata, verde vescica e una punta di viola diossazina creiamo un verde molto scuro che servirà da base per il colore delle foglie. Bisogna dipingere i vari cespugli dell’albero separatamente e, per ciascuno di essi, realizzare le zone di luce, ombre e mezzi toni. Purtroppo questa foto (così come le altre) non rendono giustizia al lavoro che ho eseguito ma, ad ogni modo, sono una valida guida di riferimento.

![dipingere albero](https://www.disegnoepittura.it/wp-content/uploads/painting-tree-1.jpg "dipingere albero")

Con il colore di base verde scuro dipingiamo i vari cespugli.

![dipingere albero](https://www.disegnoepittura.it/wp-content/uploads/painting-tree-2.jpg "dipingere albero")

A questo punto bisogna decidere la direzione della luce. In questo esercizio la luce proviene dall’alto a destra.

Prepariamo ora una nuova miscela di verde più chiara rispetto a quella di base. Questa miscela si ottiene mescolando al colore di base precedente il verde vescica, bianco e giallo primario. Con il pennello #6 tenuto verticalmente e picchiettando verso l’interno dipingiamo i mezzi toni nel lato da cui proviene la luce. Bisogna dipingere ciascun cespuglio separatamente lasciando visibile il colore scuro nella parte bassa e qua e là nel cespuglio.

![dipingere albero](https://www.disegnoepittura.it/wp-content/uploads/painting-tree-3.jpg "dipingere albero")

![dipingere albero](https://www.disegnoepittura.it/wp-content/uploads/painting-tree-4.jpg "dipingere albero")

Uno dei problemi della pittura acrilica è che quando si secca il colore scurisce, per cui le zone di luce vanno dipinte più volte in modo da rinforzare i colori chiari. Alla miscela precedente aggiungiamo più verde vescica, giallo e bianco e coloriamo le zone più in luce. Dipingete sempre un cespuglio per volta. Non coprite i due colori precedenti ma fate in modo che il nuovo colore stia sempre in alto a destra e che i due colori precedenti siano visibili in basso e qua e là nelle zone in luce.

![dipingere albero](https://www.disegnoepittura.it/wp-content/uploads/painting-tree-5.jpg "dipingere albero")

Ripetete il processo ancora una volta aggiungendo alla miscela precedente giallo + poco bianco. Con il pennello fine e la terra d’ombra bruciata si dipingano piccoli rami qua e là.

![dipingere albero](https://www.disegnoepittura.it/wp-content/uploads/painting-tree-6.jpg "dipingere albero")

Con il pennello piatto #4 mescoliamo arancio cadmio e bianco. Con questo colore si schiarisca il tronco nella parte destra illuminata dal sole.

![dipingere albero](https://www.disegnoepittura.it/wp-content/uploads/painting-tree-7.jpg "dipingere albero")

Con verde vescica e poco giallo primario si dipinga il colore base dell’erba. Con il bianco ho coperto anche le prove di colore che ho realizzato in basso a sinistra.

![dipingere albero](https://www.disegnoepittura.it/wp-content/uploads/painting-tree-8.jpg "dipingere albero")

Con gli stessi colori utilizzati per il colore base dell’erba si realizzi una miscela più chiara per dipingere qualche  filettino d’erba e, con giallo primario, si accenni a qualche piccolo fiore. Questo è il risultato finale.

![dipingere albero](https://www.disegnoepittura.it/wp-content/uploads/painting-tree-9.jpg "dipingere albero")