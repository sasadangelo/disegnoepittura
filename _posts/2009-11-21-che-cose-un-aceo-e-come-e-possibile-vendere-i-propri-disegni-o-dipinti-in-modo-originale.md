---
title: "Che cos&#8217;è un ACEO e come è possibile vendere i propri disegni o dipinti in modo originale"
date: 2009-11-21 08:00:31
categories: ['Art Business']
tags: []
layout: single
---

![aceo]({{ site.baseurl }}/wp-content/uploads/aceo.jpg "aceo")

Un pò di tempo fa venne in Italia una mia cugina inglese che non vedevo da anni. Parlando del più e del meno venni a conoscenza di una tipica tradizione anglosassone che ignoravo: il regalo delle cartoline. Nelle festività o particolari ricorrenze sembra che sia consuetudine tra amici e parenti scambiarsi delle cartoline. Queste cartoline rappresentano anche una specie di status symbol, nel senso che chi ne riceve molte  è una persona con tanti amici e persone che le vogliono bene. Lo potremmo considerare come un equivalente dei regali di Natale. Questa cosa fa comprendere perchè si è diffusa l’usanza tra gli artisti di vendere, anche online, gli ACEO.

La sigla ACEO sta per Art Card Editions and Originals, sono delle piccole opere in miniatura la cui dimensione è fissa: 6.4 cm (2.5 pollici) x 8.9 cm (3.5 pollici); ed è pari a quelle delle carte da baseball molto diffuse negli USA. Un ACEO può essere sia un disegno che un’opera pittorica realizzata con qualsiasi medium (matite colorate, acquarelli, acrilici e così via).

I supporti utilizzabili per la realizzazione degli ACEO sono molteplici e spesso dipendono dal medium utilizzato, si possono utilizzare carte da 300 o 600 gr per acquarello, carte canson o qualsiasi carta per uso artistico sia liscia che con leggera texture.

![aceo]({{ site.baseurl }}/wp-content/uploads/aceo.jpg "aceo")

Una versione non commerciale degli ACEO sono gli ACT (Art Card Trade) che sono del tutto simili agli ACEO, l’unica differenza è che si scambiano e non si vendono.

La larga diffusione di queste opere è dovuta, ovviamente, alla loro economicità e ai motivi che riportavo sopra. Esse possono essere sia prodotti in serie che come pezzi originali o unici (in tal caso il prezzo aumenta). Essendo opere destinate ai collezionisti è consigliabile mettere sul retro dell’opera il nome dell’autore, il nome della serie (nel caso in cui non è un pezzo unico ma appartiene ad una serie di lavori che trattano un dato tema), il numero dell’opera nella serie, il nome dell’opera. Queste informazioni, invece, sono obbligatorie per gli ATC.

Infine, è consigliabile firmare la propria opera.

Tipicamente i collezionisti conservano in album identici a quelli che noi usiamo per le foto. Alcuni, però, possono anche decidere di incorniciarli.

Gli ACEO si vendono soprattutto online attraverso Ebay (versione inglese). Per comprendere come è diffusa questa pratica basta andare su [Ebay](http://www.ebay.com/sch/?_from=R40&_trksid=m38&_nkw=aceo&_sacat=See-All-Categories) e digitare la parola “aceo”, vedrete tanti annunci di vendita con prezzi che vanno da pochi euro fino a 100 Euro e oltre.

Nell’articolo [Dipingere con i colori ad acquarello tascabili](http://www.disegnoepittura.it/dipingere-colori-acquarello-tascabili/) ho parlato dell’importanza di dipingere bozzetti prima di realizzare le opere vere e proprie. Sappiamo tutti che questa è sempre stata una pratica molto utilizzata dagli artisti in ogni epoca, c’è da dire che molti di essi dedicavano tanta cura a questi bozzetti proprio perchè a loro volta anch’essi potevano essere venduti. Allora perchè non prendere due piccioni con una fava? Un’idea potrebbe essere quella di realizzare bozzetti già in formato ACEO per poi venderli in un momento successivo su Ebay.

Se qualcuno ha già venduto questo genere di opere o è in procinto di farlo, ci faccia conoscere la sua esperienza.