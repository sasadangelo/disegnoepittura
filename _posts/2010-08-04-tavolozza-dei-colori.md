---
title: "La Tavolozza dei colori"
date: 2010-08-04 17:47:45
categories: ['Pittura']
tags: ['materiali', 'pittura ad olio']
layout: single
---

![Tavolozza dei colori in legno](https://www.disegnoepittura.it/wp-content/uploads/Fig-14-Tavolozza-Legno-100.jpg)

In commercio esistono numerosi tipi di tavolozze che variano per: forma, dimensione e materiale. I materiali comunemente utilizzati per la pittura a olio sono: plastica, legno, ceramica e supporto cartaceo usa e getta.

## Tavolozza in ceramica

La tavolozza di ceramica è consigliabile principalmente quando si deve lavorare con colori molto diluiti, ad esempio, quando si devono applicare velature. Esistono sia tavolozze a più scomparti che piatti. Potete rimpiazzare le tavolozze di ceramica con comuni piatti per pizza.

![tavolozza ceramica pittura olio](https://www.disegnoepittura.it/wp-content/uploads/tavolozza-ceramica-pittura-olio.jpg "tavolozza ceramica pittura olio")  
![](https://www.disegnoepittura.it/wp-content/uploads/piatto-pizza-ottimo-dipingere.jpg "piatto-pizza-ottimo-dipingere")

## Tavolozza in plastica

Non ho molto da dire su questo tipo di tavolozze perché l’ho utilizzate poche volte. La superficie non è assorbente ed è facile da pulire. Ce ne sono alcune trasparenti su cui credo sia difficile valutare bene le tinte.

## Tavolozza dei colori usa e getta

Queste tavolozze sono vendute in fogli e hanno un costo abbastanza ridotto. L’idea è che finita la sessione pittorica non si perde tempo a pulirle, ma semplicemente si strappa il foglio e si butta via. Ho acquistato una sola volta questo tipo di tavolozze e dopo averla usata ho capito che è un materiale assolutamente inadatto per il pittore per via dell’eccessiva assorbenza. Infatti, il colore secca subito e diventa dopo pochi minuti inutilizzabile.

![tavolozza usa getta](https://www.disegnoepittura.it/wp-content/uploads/tavolozza-usa-getta.jpg "tavolozza usa getta")

## Tavolozza di legno

La tavolozza di legno credo sia la migliore soluzione per l’artista che desidera imparare a dipingere a olio. Come detto all’inizio esistono tavolozze di diverse forme e dimensioni. Comunemente in commercio si trovano tavolozze rettangolari o ellissoidali di varie misure. Per la forma preferisco quella rettangolare perché così c’è più spazio per i colori. Molto più importante della forma è la dimensione, acquista una tavolozza che sia almeno grande come un foglio A4 se non addirittura A3. Non acquistare quelle piccole che comunemente si trovano nei negozi anche non specializzati.

![Tavolozza dei colori in legno](https://www.disegnoepittura.it/wp-content/uploads/pulire-tavolozza-9.jpg "Tavolozza dei colori in legno")

La tavolozza di legno non va mai usata così come la si acquista in commercio. Consiglio di [applicare a essa una preparazione](https://www.disegnoepittura.it/tavolozza-dei-colori-olio/) per renderla meno assorbente.

## Piattino di Plastica

Probabilmente quanto sto per dire farà inorridire i puristi della tecnica a olio, ma un piattino di plastica è una valida tavolozza per dipingere ad olio. Sicuramente non è un materiale professionale, ma svolge perfettamente il suo ruolo soprattutto se si dipinge in casa. Esso offre numerosi vantaggi:

* non ha bisogno di preparazione come le tavolozze di legno;
* non è assorbente;
* finito di dipingere si può buttare risparmiando moltissimo tempo nella pulizia;
* è facile da trovare;
* è possibile usare sia mescolanze ad impasto che molto diluite per le velature.

Ovviamente ci sono anche degli svantaggi da tenere in considerazione:

* non fornisce molto spazio;
* non si possono mescolare i colori con la spatola;

Il problema dello spazio può essere risolto utilizzando più di un piattino se è necessario.

![Piattino di Plastica](https://www.disegnoepittura.it/wp-content/uploads/Fig-15-Piattino-Plastica-450.jpg)

*Leggi gli altri articoli della serie [Materiali per pittura ad olio](/materiali-per-pittura-ad-olio/ "Materiali per pittura ad olio").*