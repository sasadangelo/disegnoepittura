---
layout: post
title: >
    Come mescolare i colori con il metodo di Munsell di Frank
    Reilly. Qual era la tavolozza di Reilly?
slug: come-mescolare-colori-munsell-frank-reilly-tavolozza
image: /wp-content/uploads/small_sketchbox.gif
excerpt: "Dopo aver analizzato le semplificazioni che Frank Reilly applicò al modello di Munsell per renderlo utilizzabile dagli artisti e, dopo aver visto come"
categories:
    - teoriacolori
tags:
    - mescolare i colori
    - munsell
author: sasadangelo
---

![Tavolozza di Frank Reilly](https://www.disegnoepittura.it/wp-content/uploads/small_sketchbox.gif "Tavolozza di Frank Reilly")

Dopo aver analizzato le [semplificazioni che Frank Reilly applicò al modello di Munsell](https://www.disegnoepittura.it/munsell-color-system-pratica/) per renderlo utilizzabile dagli artisti e, dopo aver visto [come mescolare i grigi](https://www.disegnoepittura.it/munsell-color-system-grigi-frank-reilly/) che serviranno a regolare la saturazione dei colori, è venuto il momento di parlare del metodo di Frank Reilly per mescolare i colori. La fonte è il libro [Artist's Atelier. Reference guide to Structural Concepts and Principles](https://www.amazon.com/Artists-Atelier-Reference-Structural-Principles/dp/1553690877) di J.T.Doren allievo della Frank Reilly School of New York. Oltre al modello originale proposto da Reilly vedremo anche le variazioni sperimentate da Doren e i suoi allievi.

Partiamo dalla tavolozza dei colori di Frank Reilly che era composta dai seguenti colori:

- giallo cadmio chiaro
- giallo arancio di cadmio
- rosso cadmio chiaro
- carminio d'alzarina
- violetto di cobalto
- blu oltremare
- verde smeraldo (viridian)
- terra d'ombra naturale
- terra d'ombra bruciata
- verde cobalto
- bianco titanio
- nero avorio (o nero carbone)

Reilly usava come marca di colori la [Grumbacher](http://www.grumbacherart.com/), una ditta molto conosciuta nel mondo anglosassone. C'è da dire che il giallo arancio cadmio è sostituibile con arancio cadmio in altre marche di colori come Winsor&Newton. Violetto di cobalto è sostituibile con viola diossazina. Verde di cobalto è sostituibile con il più comune verde di cadmio.

La domanda che ci poniamo a questo punto è: **come si collocano questi pigmenti nello spazio di Munsell?**

Premesso che colori aventi medesimo nome commerciale possono variare da marca a marca, comunemente questi colori si collocano nello spazio di Munsell in base ai seguenti valori:

- giallo cadmio chiaro è un giallo (Y) di tono 9 e saturazione 12 (Y 9/12);
- giallo arancio cadmio è un arancio (YR) di tono 7 e saturazione 12 (Y 7/12);
- rosso cadmio chiaro è un rosso (R) di tono 5 e saturazione 14 (R 5/14);
- carminio d'alzarina è un rosso violaceo (RP) di tono 2 e saturazione 12 (RP 2/12);
- violetto di cobalto è un viola (P) di tono 2 e saturazione 12 (P 2/12);
- blu oltremare è un blu violaceo (PB) di tono 1 e saturazione 12 (PB 1/12);
- verde smeraldo (viridian) è un blu verde (BG) di tono 2 e saturazione 12 (BG 2/12);
- verde cobalto è un verde (G) di tono 5 e saturazione 10 (G 5/10);

Come vedete nella tavolozza di Reilly manca un pigmento blu (B) e uno giallo verde (GY). Il primo si otterrà mescolando il blu oltremare con il viridian ossia i due colori adiacenti, ottenendo un blu di tono 2 e saturazione 10. Il colore giallo verde, invece, lo si ottiene mescolando il verde di cobalto al giallo di cadmio chiaro. Si otterrà un giallo verde di tono 7 e saturazione 12 circa.

J.T. Doren e i suoi allievi, nel libro [Artist's Atelier. Reference guide to Structural Concepts and Principles](https://www.disegnoepittura.it/the-artists-atelier-reference-guide-to-structural-concepts-and-principles/), propongono una leggera variazione alla tavolozza di Frank Reilly che prevede l'uso di due colori: blu cobalto e blu ceruleo. Entrambi sono due colori blu (B). Il primo ha tono 1 e l'altro ha tono 3, entrambi di saturazione circa 10.

Sono convinto che confrontando i vostri colori con le tabelle di munsell presentate sul blog potreste rilevare delle differenze nella loro classificazione. Ricordatevi che siete artisti, questo è un modello e come tale deve aiutarvi a rendere semplici cose che in realtà non lo sono, quindi consideratelo sempre come una guida e non fatelo diventare la vostra gabbia.
